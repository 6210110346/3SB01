---
layout: post
title:  "Article 2"
date:   2021-12-13 08:14:04 +0700
categories: jekyll update
---
## **“ฉลาด” กับ “คิดเป็น”**
ความ “ฉลาด” กับการ “คิดเป็น” ผิวเผินอาจดูคล้าย แต่ดูให้ดีช่างแตกต่าง เพราะ “คนคิดเป็น อาจไม่ต้องฉลาด คนฉลาด อาจคิดไม่เป็น”\
\
ในบริบทหนึ่ง ความฉลาดอาจสะท้อนถึง ไหวพริบ เชาว์ปัญญา ความฉับไวทางความคิด ดูจะเป็นแนวใครดีใครได้ ใครไว ใครเด่น ใครเห็นคนนั้นได้โอกาส…\
\
แต่การ “คิดเป็น” ย่อมมาจากประสบการณ์ และสิ่งสำคัญ คือ สติ กับการเรียนรู้ ดังที่ทราบดี ฉลาดแค่ไหนก็พลาดได้ แต่จะฉลาดหรือไม่ หากผิดพลาดหรือเกิดอะไรขึ้นแล้วไม่มีสติ ไม่เรียนรู้ ไม่ดูตัวเอง ก็ยากจะ คิดเป็น\
\
ความฉลาดสร้างความได้เปรียบได้ง่ายในหลายโอกาส แต่การคิดเป็น สร้างความยั่งยืน ก้าวหน้า และความสมบูรณ์\
\
เพราะหากฉลาดแต่คิดไม่เป็น เช่น ฉลาดแกมโกง ฉลาดแต่เรื่องเฉพาะหน้า ไปจนถึง “อวดฉลาด” ซึ่งแม้จะฉลาดจริง แต่ผลลัพธ์มันจะไม่สะท้อนความฉลาดเลยในอนาคต\
\
แน่นอนว่า หากฉลาดและคิดเป็นด้วยคือสิ่งที่ดีมาก หรือในบางคนเขาบอกว่า “ฉลาดแล้วต้องเฉลียว” นั่นก็คล้ายกัน\
\
แต่ก็เพราะเราไม่อาจฉลาดได้ทุกเรื่องทุกเวลา การคิดเป็นจึงสำคัญเสมอ\
\
แต่ที่น่าห่วงที่สุดคือ ไม่ฉลาด แถมยังคิดไม่เป็น คนเช่นนี้เห็นทีจะผิดซ้ำซาก หลงทางไปตลอด มีอะไรก็คงไม่เหลือ มิใช่แค่ทรัพย์สิน เงินทอง แต่หลาย ๆ อย่างรวมทั้งอนาคต เพราะมีประสบการณ์ เจอสถานการณ์ใดแต่ “คิดไม่เป็น” เลย คนฉลาดมากแค่ไหน ก็ช่วยเขาไม่ได้หรอก…\
\
เราฉลาดแค่ไหนจึงอาจไม่สำคัญ วันนี้ทบทวนหรือยัง เรื่องไหนที่เรายังคิดไม่ได้ คิดไม่เป็นเสียที…\
\
บทความฉบับปรับปรุง เผยแพร่ครั้งแรก Facebook Sirichaiwatt เมื่อ 20/09/2017\
\
![](/photo/article2.jpg) 